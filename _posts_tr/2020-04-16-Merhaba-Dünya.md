---
layout: post
title: "Merhaba Dünya!"
slug: "Merhaba Dünya!"
date: 2020-04-18 08:58:25 +0300
lang: tr
---

Ses 1, 2... Tamam mıyız? Güzel. Şimdi ben epey bir zamandır blog yazmayı düşünüyordum ve şu sıralar içinde bulunduğumuz
durumu düşünürsek *\*öhm\*korona\*öhm\** evde boş boş oturup hiçbir şey yapmak yerine (hiçbir şey yapmakta üstüme
yoktur) sonunda başlamaya karar verdim, harika! Ayrıca sürekli aklıma gelen yazı fikirleri birikip beni bir şeyler
yapmaya itti desek çok yanlış olmaz.

## Geldim
Genellikle bir şeyi _yapacağınıza_ karar verdikten sonraki adım onu _nasıl_ yapacağınızdır. Mükemmeliyetçi bir kontrol
manyağı olmamdan ötürü WordPress gibi şeylerin beni pek kesmeyeceğinin zaten farkındaydım ama asıl sıkıntı yıllardır
yazılımla uğraşmama rağmen şu ana kadar web teknolojilerine dair bir gram tecrübemin bulunmayışıydı. O yüzden kendi
sunucu ve alan adımı ayarlamakla uğraşmak canım hiç istemedi. GitHub'ı sıklıkla kullanan ve
[GitHub Pages](https://pages.github.com) üzerinde çalışan bir sürü güzel web sitesine rastlamış biri olarak ben de bu
olanaktan faydalanmaya karar verdim. Böyle hızlı karar vermemin belki de en önemli sebebi GitHub'da sunduğunuz sitenin
içeriğinde tam olarak söz sahibi olmanız. Ayrıca beceremeyip de elime yüzüme bulaştırırsam ücretsiz olması açısından pek
bir şey kaybetmeyeceğimi düşündüm.

## Gördüm
Önce her şey çok kolay gözüktü, markdown formatında yazınızı yazıp gittirmek[^1] gerek ve yeter koşul gibi duruyodu.
Aslına bakarsan [Jekyll](https://jekyllrb.com)'le blog yazmak için fazlasına ihtiyacınız da yok zaten ama bendeki
NIH[^2] sendromu azınca hali hazırdaki [jekyll-now](https://github.com/barryclark/jekyll-now) gibi site şablonları yada
[temalarını](https://github.com/topics/jekyll-theme) kullanıp yeri geldiğinde küçük değişiklikler yapmak gibi gayet
mantıklı olan bir seçenekten gözüme çok basit geldiği için vazgeçtim. Kaçınılmaz olanı ertelemenin anlamı yoktu, vakit
gelmişti.

[^1]: Bkz: [git push](https://git-scm.com/docs/git-push)
[^2]: NIH: [Not Invented Here](https://en.wikipedia.org/wiki/Not_invented_here) (Burada İcat Edilmedi)

## Kodladım
Böylelikle HTML ve CSS öğrenirken kendi web şablonumu teması falan her şeyiyle yazmaya giriştim. En kötü ne olabilirdi
ki? Sonuçta javascript yazıp bu dünya ile yozlaşmış varlıkların korkunç gerçekliği arasında bir yarık açmam
gerekmiyordu[^3]. Yanılmıştım. Çok geçmeden öğeleri bir türlü hizalayamadığım kabuslardan kan ter içinde uyanmaya
başladım. Aklımı sıyırdığımı sayfalar el ele dans etmeye başladığında ancak fark edebilmiştim. Yaptığım korkunç şeyleri
düşündükçe vicdan azabı çekiyor, affedilmek için her gece ağlayarak tövbe ediyordum. Web tasarım işindekilerin ruhunu
şeytana sattığına iyice kanaat getirmiştim. 

*[HTML]: Hyper Text Markup Language
*[CSS]: Cascading Style Sheets
[^3]: [https://stackoverflow.com/a/1732454](https://stackoverflow.com/a/1732454)

Web teknolojilerinden ne kadar nefret ettiğimle ilgili uzun uzun konuşabilirim ama onu için ayrı bir yazı yazsam daha
mantıklı olacak. Yaklaşık bir haftada gayet zarif bir web sitesi ortaya çıkarmayı başardığım bu serüvenin sonuna
geldiğimizi düşünüyorsan gaflet içinde yüzdüğünü söylemek zorundayım. Eksik olan bir şeyler vardı. İçimdeki ses bana
*"Elif Şafak iki dilde kitap yazıyor da sen iki dilde blog aman günlük mü yazamayacaksın? İngilizce okumaktan iyice
gavur olup çıktın!"* diye haykırınca şalterlerim attı. Zaten aklımı yeterince kaybetmiştim kalanı da çarşıya çıksa ne
olurdu sanki? En azından çürümeye yüz tutmuş Türkçemi biraz adam ederim de kendi insanıma faydam dokunur diyerek elleri
sıvadım ve bir güzel yıkadım (malum hijyen önemli). Hummalı bir çalışmanın sonucu siteyi iki dili de destekleyecek
şekilde güncellemekle kalmayıp hali hazırda okuduğun yazıyı da çevirerek blogumu bir web günlüğüne çevirmiş oldum (web
de ne demekse artık?) ve tabi bu sırada birçok şeyin nasıl çalıştığını (ve nasıl çalışmadığını) öğrenmiş oldum.

Sana da tadını çıkarmak düşüyor :)